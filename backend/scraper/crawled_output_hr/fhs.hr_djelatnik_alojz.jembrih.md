[Article Link](https://www.fhs.hr/djelatnik/alojz.jembrih)

## O vanjskom suradniku
![](https://www.fhs.hr/images/users_profiles/bc501231e4b0b164db1e6673c4b9e9c21394231044.jpg)
###  Alojz Jembrih, prof. emer. dr. sc. 
**Zvanje:**
profesor emeritus 
**Telefon:**
245 7631
**Telefon kućni:**
7631
**E-mail:**
[ajembrih@hrstud.hr](javascript:startMail\('wnzreouvu@fehg.qeu'\);)
**Odsjek:**
ODSJEK ZA KROATOLOGIJU 
#### Nastava
**diplomski**
  * [Diplomski rad (64813)](https://www.fhs.hr/predmet/diprad_a) - Seminar


**doktorski**
  * [Hrvatska glagoljaška baština (290178)](https://www.fhs.hr/predmet/hgb) - Nositelj


#### Životopis
Alojz Jembrih rođen je 11. lipnja 1947. u Varaždinu, a djetinjstvo proveo u Gregurovcu Veterničkom, kod Mihovljana gdje je završio osmogodišnje školovanje. Gimnaziju je pohađao u Zagrebu. Na filozofskom fakultetu Sveučilišta u Beču završio je studij slavistike, povijest umjetnosti i filozofije. Na istom je Sveučilištu doktorirao (1977.) iz slavenske filologije (starije hrvatske književnosti) o Antunu Vramcu (1538.–1588.) pod mentorstvom prof. dr. Josipa Hamma. Radio je u Staroslavenskom institutu u Zagrebu, Institutu za jezik (danas Institut za hrvatski jezik i jezikoslovlje) u Zagrebu, potom na Oddelku za slovanske jezike in književnosti, na katedri za južnoslovanske jezike in književnosti Filozofske fakultete Univerze v Ljubljani (1983. – 1996.). U tome je razdoblju bio stipendist zaklade Alexander von Humbold-Stiftung u Njemačkoj (1986. i 1991.). Održao je pozivna predavanja na Sveučilištima u: Tübingenu, Mannheimu, Regensburgu, Klagenfurtu (Celovec), Vidmu (Udine), Marburgu i Bambergu. Bio je nositelj dvaju znanstveno-istraživačkih projekata, u Ljubljani u Znanstvenom institutu Filozofske fakultete: _Vprašenje jezikovnih odnosov Stipana Konzula in Primoža Trubarja ob delu Biblijskega zavoda v Urachu_ i kod Filozofskoga fakulteta Družbe Isusove u Zagrebu: _Isusovačka školska drama u hrvatskim gimnazijama 17. i 18. stoljeća_. Suradnik na projektima: _Stvaralački potencijal u funkciji društvenoga razvoja sjeverozapadne Hrvatske_ (voditelj akademik Andre Mohorovičić, HAZU). Bio je jedan od organizatora epohalne izložbe _Kajavaiana croatica_ u Muzeju za umjetnost i obrt u Zagrebu te urednik istoimenog kataloga (1996.).
Sveukupni znanstveno-istraživački rad A. Jembriha obuhvaća nekoliko područja: povijest hrvatske knjiženosti i jezika, leksikografije, dijalektologije, slavistike, hrvatske kulture, hrvatskoga školstva, kajkavske književnojezične baštine i gradišćanskohrvatske književnosti i jezika te hrvatske književnopovijesne protestantistike. Autor je sedamnaest zasebnih knjiga i 200 znanstvenih radova. Utemeljitelj je dviju znanstvenih edicija: _Gradišćanskohrvatske studije_ u Znanstvenom instituta Gradišćanskih Hrvatov u Željeznom i _Folio_ _protestantica croatica_ na Teološkom fakultetu Matija Vlačić Ilirik u Zagrebu. Za tisak je priredio preko pedeset pretisaka i pogovore napisao hrvatskim knjigama (16. – 19. stoljeća), uredio dvadesetak znanstvenih zbornika, organizirao preko trideset znanstvenih skupova, okruglih stolova i kolokvija. Radove objavljuje u domaćim časopisima i zbornicima te inozemnim publikacijama. Neki su mu radovi objavljeni na slovenskom, njemačkom i slovačkom jeziku. Bio je suradnik kod izradbe: _Rječnika staroslavenskoga jezika hrvatske redakcije_ (Staroslavenski institut), _Rječnika hrvatskoga kajkavskoga književnog jezika_ (Zavod za jezik/Institut za hrvatski jezik i jezikoslovlje), _Hrvatskoga biografskog leksikona_ (i dalje), _Istarske enciklopedije_ , _Hrvatske književne enciklopedije_ i _Enciklopedije Hrvatskoga zagorja_ Leksikografskog zavoda Miroslav Krleža u Zagrebu. Objavljene su mu knjige: _Život i djelo Antuna Vramca_ (1981.), _Hrvatski filološki aspekti_ (1990.), _Grgur Pythiraeus Mekinić i njegove pjesmarice (1609. i 1611.)_ [1990.], _Hrvatsko-slovenske književno-jezične veze_ (1991.), _Pesme horvatske_ (1781.) Katarine Patačić (1991.) _O Vramčevoj Kronici_ (1992.), _Juraj Damšić i njegov „Nauk kršćanski“_ (1994.), _Kajkaviana croatica_ , gl. ur. (1996.), _Na izvori gradišćanskohrvatskoga jezika i književnosti_ (1997.), _Hrvatski filološki zapisi_ , MH (1997.) _Na izvorima hrvatske kajkavske književne riječi_ (1997.), _Grof Sermage u zrcalu svojih pisama_ (2000.), _Kazimir Bedeković (1727. – 1782.) – teološki, filozofski i dramski pisac_ (2001.), _Stipan Konzul i „Biblijski zavod“ u Urachu_ (2007.), _Gregur Kapucin: Epska trilogija_ (2010.), _Tragom turopoljske povijesti_ (2014.), _Pavao Ritter Vitezović, Kronika aliti spomen vsega svieta vikov_ ... (2015.). _Tragom života i rada Stjepana Moysesa u Zagrebu 1829. – 1851_., Zagreb 2016.; Franjo Črnko, _Nikola Zrinski branitelj Sigeta grada_ , pretisak priredio i pogovor napisao Alojz Jembrih, Hrvatsko književno društvo Sv. Jeronima, zagreb 2016. Petar Fodroczy, _Vazetje Sigeta grada_ 1661., za pretisak priredio i pogovor napisao Alojz Jembrih, Sopron 2016. _Tragom identiteta južnomoravskih Hrvata_ , Zagreb 2017. _Pavao Ritter Vitezović (1652 – 1713)_. Prigodom otkrivanja spomen-ploče u Beču, 27. VI. 2017., Zagreb 2017.;_Kotoribski protokol 1724. – 1804_., tekst transkribirao, glosarij sastavio i pogovor napisao. Alojz Jembrih, Kotoriba 2017.; _Carica Marija Terezija u propovijedi Gregura Kapucina_ (1781.), Zagreb 2018.; Za tisak priredio, tekst transkribirao i pogovor napisao: _Novi zakon na horvatski prenešen i na svetlo dan po Ivanu Rupertu Gusiču_ (2018.); _Dragutin Domjanić u novom svjetlu_ (2019.); _Pavo Štos i njegovo djelo_ (2019.); Štefan Zagrebec, _Zadnja volja_ (2019.).
Alojz Jembrih je član: Društva hrvatskih književnika, Kajkavskoga spravišča, Kajkaviane, Matice hrvatske (Zagreb), Austrijskoga društva za istraživanje 18. stoljeća (Österreichische Gesellschaft zur Erforschung des 18. Jahrhundert, Wien/Beč) Društva za istraživanje knjige u Austriji (Gesellschaft für Buchforschung in Österreich, Wien/Beč), Znanstvenoga instituta Gradišćanskih Hrvatov (Željezno/Trajštof), Društva za povjesnicu Zagrebačke Nadbiskupije „Tkalčić“ u Zagrebu, Hrvatskoga književnog društva Sv, Jeronima (njegov je aktualni dopredsjednik), Družbe „Braća Hrvatskoga Zmaja“ Zagreb, Hrvatske Paneuropske unije, Zagreb i Austrijskoga društva za Kroatistiku u Beču.
Prof. dr. sc. Alojz Jembrih bio je redoviti profesor u trajnom zvanju hrvatske književnosti na Hrvatskim studijima Sveučilišta u Zagrebu, na Odjelu kroatologije. Sveučilište u Zagrebu dodijelilo mu je 15. svibnja 2018. počasni naslov _professor emeritus_. 
Više o A. Jembrihu vidi: _Hrvatsko zagorje_ , časopis za kulturu, XXIV., br. 1-2, Krapine 2018., 5-104; Tema broja: **70. obljetnica prof. dr. sc. Alojza Jembriha** – Izlaganja sa znanstvenoga skupa održanog 16. veljače 2018. u Muzeju Žitnica u Sv. Križ Začretju.
#### Znanstveni radovi (CroRIS)
