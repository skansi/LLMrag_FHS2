[Article Link](https://www.fhs.hr/studiji/edukacije/pmous/svrha_ciljevi_i_ishodi)

## 
  
Zaposlenici na fakultetima osposobljeni su za različita znanstvena područja, polja, grane, ali se, u većini slučajeva, ne bave teorijom odgoja i obrazovanja koja predstavlja temelj promišljanja procesa poučavanja i učenja. Jedan od ključnih ciljeva nastave na visokoškolskim ustanovama trebao bi biti potaknuti studenta da stekne znanja, razvije vještine i umijeća te izgradi stajališta, a to iziskuje posebne vještine i umijeća sveučilišnih nastavnika koji nadilaze isključivo prenošenje temeljnih znanja struke.
Kvalitetno pedagoško-psihološko-metodičko obrazovanje s jedne strane omogućuje nastavniku da promišlja i izvodi kvalitetnu praksu uz pomoć kvalitetnih komunikacijskih i socijalnih kompetencija te znanja i vještina na području motivacije, teorije učenja, formuliranja ostvarivih ciljeva i akademskih postignuća, upotrebe različitih nastavnih strategija, metoda i oblika rada, provođenja vrjednovanja i ocjenjivanja, a s druge strane tako educiran sveučilišni nastavnik omogućuje studentu postizanje visokih odgojno-obrazovnih rezultata.  

Svrha _Programa_ _metodičkoga osposobljavanja i usavršavanja sveučilišnih nastavnika i suradnika_ je unaprijediti kvalitetu sveučilišne nastave omogućavanjem predavačima da upoznaju, razumiju, uvježbaju i na koncu samostalno kreiraju suvremene pristupe nastavnom procesu.  

Nakon odslušanog Programa _metodičkoga osposobljavanja i usavršavanja sveučilišnih nastavnika i suradnika_ polaznici će steći slijedeće kompetencije i bit će sposobni: 
  * - razlikovati teorije učenja važne za učinkovito poučavanje na visokoškolskim ustanovama; 
  * - poticati motivacijske procese u učenju i nastavu usmjerenu na studenta; 
  * - planirati i organizirati nastavni proces temeljen na suvremenim teorijama poučavanja i učenja i kompetencijskom pristupu; 
  * - planirati akademska postignuća (ishode učenja) i konstruktivno poravnanje; 
  * - izraditi kvalitetan opis predmeta (silab kolegija) i različite nastavne materijale; 
  * - primijeniti različite nastavne strategije, metode i oblike koje vode aktivnom i suradničkom učenju; 
  * - koristiti različite načine provjere ostvarenosti zadanih akademskih postignuća (ishoda učenja); 
  * - provoditi kvalitetne postupke samovrjednovanja i preuzeti odgovornost za kvalitetu poučavanja i ostvarenje postavljenih akademskih postignuća;
  * - koristiti digitalnu tehnologiju u visokoškolskoj nastavi vodeći računa o njezinim mogućnostima i ograničenjima u okviru procesa obrazovanja;
  * - primjenjivati načela akademske komunikacije.


  

