[Article Link](https://www.fhs.hr/djelatnik/ivica.lucic)

## O vanjskom suradniku
![](https://www.fhs.hr/images/users_profiles/Ivo_Lucic_foto_srpanj_2019._200.jpg)
###  Ivica Lučić, nasl. prof. dr. sc. 
**Zvanje:**
naslovni redoviti profesor 
**E-mail:**
[ilucic@hrstud.hr](javascript:startMail\('yvphpvu@fehg.qeu'\);)
**Odsjek:**
Fakultet hrvatskih studija 
#### Nastava
**doktorski**
  * [Izvori i istraživanje Domovinskoga rata (260841)](https://www.fhs.hr/predmet/iidr) - Nositelj


#### Životopis
Rođen je 12. svibnja 1962. u Ljubuškom, gdje je završio osnovnu školu i gimnaziju. Diplomirao je na Pravnom fakultetu u Mostaru. Magistrirao je u veljači 2003. na Odsjeku za povijest Filozofskog fakulteta Sveučilišta u Zagrebu. Na istom fakultetu doktorirao je u prosincu 2005. Radi na Hrvatskom institutu za povijest u Zagrebu u zvanju znanstvenog savjetnika. Na Hrvatskim studijima Sveučilišta u Zagrebu i na Filozofskom fakultetu Sveučilišta u Mostaru predaje povijest dvadesetoga stoljeća. Biran je u znanstveno-nastavno zvanje izvanrednog odnosno redovitog profesora. Autor je tri knjige:  _Uzroci rata, Bosna i Hercegovina od 1980. do 1992._ , Despot Infinitus, Hrvatski institut za povijest, Zagreb, 2013.,  _Vukovarska bolnica - svjetionik u povijesnim olujama hrvatskoga istoka_ , Hrvatska liječnička komora, Hrvatski institut za povijest, Zagreb, 2017. i  _Od vila ilirskih do Bijeloga puta - stranputicama bosanske i hercegovačke povijesti_ , Hrvatska liječnička komora, Hrvatski institut za povijest, Zagreb, 2018. Uredio je zbornik radova s međunarodnoga znanstvenog skupa  _Hum i Hercegovina kroz povijest,_ Hrvatski institut za povijest, Zagreb, 2011., kao i zbornik dokumenata  _Godina sukoba, 1993._ , Hrvatski institut za povijest i Hrvatska sveučilišna naklada, Zagreb, treća od šest knjiga korespondencije Franje Tuđmana, Zagreb, 2015. Objavio je oko pedeset znanstvenih i stručnih radova u više zbornika i časopisa. Održao je niz predavanja i sudjelovao je na više znanstvenih skupova, okruglih stolova i tribina od Berlina, Dubrovnika, Vukovara, Đakova, Ljubljane, Mostara, Osijeka, Rijeke, Sarajeva, Tuzle, Požege, Splita, Szczecina, Šibenika, Vukovara, Zadra i Poreča do Zagreba. Dobitnik je Nagrade Grada Zagreba i Državne nagrade za znanost za 2017. godinu.
Aktivno je sudjelovao u obrani Republike Hrvatske i Bosne i Hercegovine pa je tijekom rata stekao čin stožernoga brigadira odnosno brigadnog generala Hrvatske vojske (HV), a neposredno po završetku rata i čin general-bojnika Hrvatskoga vijeća obrane (HVO). Odlikovan je s pet državnih odličja Republike Hrvatske, dodijeljene su mu dvije spomenice, pet medalja i dvije plakete za zasluge u Domovinskom ratu. Dva puta je biran u Skupštinu BiH - na prvim izborima 1990. i na drugim izborima 1996. godine. Od 1997. do 1998. bio je savjetnik za unutarnju politiku u Predsjedništvu BiH. Obnašao je dužnost pomoćnika ravnatelja Hrvatske izvještajne službe (HIS) Republike Hrvatske. Bio je vanjski član Odbora za Hrvate izvan Hrvatske u šestom sazivu Sabora Republike Hrvatske (2008-2011.). Odlukom Hrvatskog sabora 10. veljače 2017. izabran je za člana Programskoga vijeća Hrvatske radio televizije na razdoblje od četiri godine. Odlukom Vlade Republike Hrvatske od 2. ožujka 2017. imenovan je članom Vijeća za suočavanje s posljedicama vladavine nedemokratskih režima.
#### Znanstveni radovi (CroRIS)
