[Article Link](https://www.fhs.hr/djelatnik/masa.tonkovic_grabovac)

## O djelatniku
![](https://www.fhs.hr/images/users_profiles/1740132834379fcaee-01f4-4088-aeb8-cfd37392061e.jpeg)
###  izv. prof. dr. sc. Maša Tonković Grabovac 
**Zvanje:**
izvanredni profesor 
**Konzultacije:**
Srijedom 9:20-10:20h
**E-mail:**
[mtonkovic@fhs.hr](javascript:startMail\('gzabbxvi@pus.feu'\);)
**Odsjek:**
ODSJEK ZA PSIHOLOGIJU 
**Godina diplomiranja:**
2007.
**Godina doktoriranja:**
2013.
**Na odjelu od:**
2016.
#### Nastava
**prijediplomski**
  * [Psihologija rada (28729)](https://www.fhs.hr/predmet/psirad) - Nositelj


**diplomski**
  * [Izrada psihologijskoga istraživanja (201199)](https://www.fhs.hr/predmet/ipi_b) - Nositelj, Seminar
  * [Psihologija ponašanja u organizaciji (53867)](https://www.fhs.hr/predmet/ppuo) - Nositelj, Seminar
  * [Suvremene prakse u upravljanju ljudskim potencijalima (289593)](https://www.fhs.hr/predmet/spuulp) - Nositelj, Seminar
  * [Teorija psihologijskih testova (57115)](https://www.fhs.hr/predmet/tpt) - Nositelj


#### Životopis
Maša Tonković Grabovac rođena je u Zagrebu¸ gdje je završila osnovno i srednjoškolsko obrazovanje. Godine 2007. diplomirala je psihologiju na Odsjeku za psihologiju Filozofskog fakulteta Sveučilišta u Zagrebu, a 2013. i doktorirala s temom „Motivacijske i situacijske odrednice lažiranja odgovora na upitnicima ličnosti u selekcijskoj situaciji“ pod mentorstvom prof. dr. Željka Jerneića. Uz doktorski studij psihologije, pohađala je petnaestak znanstvenih i stručnih edukacija u zemlji i inozemstvu, najčešće vezanih uz područje psihologije rada, strukturalno modeliranje i ostale složene analize podataka, vještine znanstvene komunikacije te kognitivno-bihevioralnu terapiju i druge tehnike savjetovanja.
Još na studiju počela je raditi kao stručna suradnica Centra za psihodijagnostičke instrumente Filozofskog fakulteta u Zagrebu. Od 2008. do 2016. godine bila je zaposlena na Katedri za psihologiju rada i ergonomiju Odsjeka za psihologiju Filozofskog fakulteta, prvo kao znanstvena novakinja, od 2014. kao viša asistentica, a od 2015. kao znanstvena suradnica. Na Odsjeku za psihologiju sudjelovala je u nastavi na preddiplomskom i diplomskom studiju psihologiju, te vodila dvije ljetne škole za studente psihologije. Osim toga, predavala je primijenjenu psihologiju drugim studijskim grupama. U periodu od 2017. do 2025. godine sudjelovala je u nastavnom procesu na više programa na (današnjem) Sveučilištu Algebra Bernays, gdje je radila i na kreiranju nekoliko novih visokoškolskih obrazovnih programa.
Od 2016. godine radi na Odjelu za psihologiju Hrvatskih studija Sveučilišta u Zagrebu. U zvanju izvanredne profesorice, nositeljica je i izvođačica kolegija primarno iz područja psihologije rada i organizacijske psihologije. Rado mentorira diplomske radove ali i samostalne istraživačke radove studenata, pri čemu su neki nagrađeni Rektorovom nagradom te objavljeni u međunarodno priznatom časopisu. Na poslijediplomskom specijalističkom studiju Upravljanje ljudskim potencijalima pri Sveučilištu u Zagrebu izvodi kolegij Razvoj ljudskih potencijala. Kroz višegodišnje iskustvo u izvođenju visokoškolske nastave i mentorskom radu u javnom i privatnom sektoru razvila je kompetencije važne za promišljanje i unapređenje obrazovne prakse.
Svoj znanstveni rad započela je kao suradnica na znanstvenom projektu Ministarstva znanosti, obrazovanja i športa "Ličnost i socijalno poželjno odgovaranje" pod vodstvom prof. dr. Željka Jerneića. Od tada je bila suradnica na nekoliko znanstvenih projekata, financiranima od strane Hrvatske zaklade za znanost, Sveučilišta u Zagrebu i projekata iz europskih fondova. Usto, sa suradnicima je pokrenula i vodi nekoliko nezavisnih istraživačkih projekata koji se bave istraživanjem različitih aspekata dobrobiti hrvatskih zaposlenika. Paralelno radi na razvoju Hrvatskog testa integriteta.
Samostalno ili u koautorstvu objavila je preko dvadeset znanstvenih i stručnih radova. Podnijela je preko trideset priopćenja na domaćim i međunarodnim skupovima. Osim toga, uredila je dvije knjige te konstruirala nekoliko novih, a na hrvatski jezik prevela i adaptirala nekoliko stranih, psihologijskih mjernih instrumenata. Recenzira radove u časopisu Suvremena psihologija te na kongresima Europske udruge za psihologiju rada i organizacijsku psihologiju (EAWOP). Za svoj znanstveni rad više puta je nagrađena: 2006. Rektorovom nagradom za izvorni istraživački članak "Prepisivanje na ispitima: stavovi i ponašanje studenata"(Tonković, Turina, Loos), 2012. nagradom za mlade znanstvenike od strane odbora međunarodne psihologijske znanstvene konferencije Alpe-Adria za samostalni rad "Are There Personality Traits That Predispose Applicants to Fake Noncognitive Measures in Personnel Selection?", a 2015. i Državnom nagradom za znanost za popularizaciju i promidžbu psihologije. Osim toga, projekt i knjiga _PsihoFESTologija,_ dobila je 2017. godine nagradu Ramiro Bujas za osobito vrijedan doprinos društvenoj afirmaciji psihologije od strane Hrvatskog psihološkog društva.
Maša Tonković Grabovac bila je članica programsko-organizacijskog odbora nekoliko međunarodnih skupova te suosnivačica i članica programsko-organizacijskog odbora dva nova skupa:"Psihologija rada u Hrvatskoj: prošlost, sadašnjost i budućnost" i "PsihoFest – festival primijenjene psihologije". Na 3. PsihoFestu programskom organizacijskom odboru bila je i predsjednica. Svake godine aktivno sudjeluje na Znanstvenom pikniku i drugim festivalima gdje široj javnosti promovira znanstvenu psihologiju. Osim toga, spoznaje iz psihologije rado primjenjuje u individualnom i grupnom kliničkom savjetodavnom radu u studentskim savjetovalištima te u praksi upravljanja ljudskim potencijalima na fakultetima te hrvatskim i multinacionalnim kompanijama. Godine 2010. položila je stručni ispit pri Hrvatskoj psihološkoj komori. Članica je Hrvatske psihološke komore, Sekcije za organizacijsku psihologiju Hrvatskog psihološkog društva, Hrvatske udruge bihevioralno-kognitivnih terapeuta te Europske udruge psihologije rada i organizacijske psihologije (EAWOP).
#### Znanstveni radovi (CroRIS)
