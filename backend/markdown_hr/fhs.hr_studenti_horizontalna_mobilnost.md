[Article Link](https://www.fhs.hr/studenti/horizontalna_mobilnost)

## Upute za horizontalnu mobilnost
Horizontalna mobilnost omogućuje studentima upisivanje kolegija na drugim sastavnicama Sveučilišta u Zagrebu, čime mogu proširiti svoje obrazovanje i prilagoditi ga vlastitim interesima i profesionalnim ciljevima. Ovaj oblik mobilnosti dostupan je i stranim studentima koji studiraju na Sveučilištu u Zagrebu.
**Postupak za ostvarivanje horizontalne mobilnosti** :
**1. Odabir kolegija:** Student, u suradnji s pročelnikom Odsjeka i ECTS koordinatorom matičnog fakulteta, pronalazi kolegij na drugoj sastavnici koji odgovara njegovim interesima i studijskom programu. Za horizontalnu mobilnost mjerodavna je razina (prijediplomska, diplomska, integrirana, poslijediplomska), a ne vrsta studija (sveučilišni, stručni). Važno je da kolegij bude na istoj razini studija i da donosi jednak ili veći broj ECTS bodova od izbornog predmeta na matičnom fakultetu. 
**2. Kontaktiranje nositelja kolegija:** Informacije o kolegijima (sadržaj kolegija, ishodi učenja, broj ECTS bodova i sl.) koje je moguće upisati u okviru horizontalne mobilnosti kao i pojedinosti upisa potrebno je provjeriti na mrežnim stranicama sastavnice Sveučilišta u Zagrebu na kojoj se želi upisati horizontalna mobilnost. Student kontaktira nositelja odabranog kolegija radi dogovora o uvjetima slušanja i polaganja ispita. 
**3. Popunjavanje obrasca:** Po dogovorenom upisu s nositeljem kolegija student popunjava **[Obrazac za odobrenje upisa izbornih predmeta na drugom fakultetu](https://www.fhs.hr/images/50043145/OBRAZAC%20UPIS%20PREDMETA%20NA%20DRUGOM%20FAKULTETU%2011.2.25..docx)**
Student je dužan upisati podatke o kolegiju , nastavno opterećenje, broj ECTS-bodova kao i podatke o visokom učilištu na kojem se izvodi nastava iz kolegija te zatražiti potpis nastavnika ili nositelja predmeta..
**4. Upis kolegija:** Nakon odobrenja od strane prodekana za nastavu i studente, kolegij se upisuje u informacijski sustav (ISVU), a nakon uspješnog polaganja ispita, ostvareni ECTS bodovi priznaju se kao da su ostvareni u okviru matičnog studija i unose se u dopunsku ispravu o studiju. 
**5.** Ukupan broj ECTS bodova tijekom studija iz kolegija koji se slušaju izvan studijskih programa FHS-a ne smije prelaziti 30 ECTS bodova na prijediplomskom i 15 ECTS bodova na diplomskom studiju., odnosno ne više od 5 ECTS bodova po semestru. Student može u skladu sa studijskim programom i uz odobrenje pročelnika pojedinih odjela i ECTS koordinatora, kao izborne kolegije, upisivati kolegije drugih sveučilišnih studija. Student je dužan izvršiti prijavu izbornog kolegije u Službi za nastavu i studente najkasnije tjedan dana od početka nastave u zimskom odnosno ljetnom semestru prilaganjem ovjerenog obrasca od strane visokog učilišta na kojem će slušati izborni kolegij, kao i potpisa i mišljenja pročelnika odsjeka te prodekana za nastavu i studente o priznavanju u određenu grupu izbornih kolegija.
**Upis kolegija na Fakultetu hrvatskih studija za studente drugih sastavnica**
Uz odobrenje ECTS koordinatora matične institucije i suglasnost nositelja kolegija s Fakulteta hrvatskih studija studenti drugih sastavnica Sveučilišta u Zagrebu mogu upisati kolegije na hrvatskom i/ili engleskom jeziku koji se izvode na Fakultetu hrvatskih studija. Raspored predavanja kolegija koji se izvode u tekućoj akademskoj godini dostupan je na: **[Raspored predavanja](https://www.fhs.unizg.hr/studenti/raspored_predavanja)**. Kolegiji dostupni za horizontalnu mobilnost stranim studentima s drugih sastavnica Sveučilišta u Zagrebu dostupni su **[ovdje](https://www.fhs.unizg.hr/en/courses-in-foreign-languages?@=21sgi#news_77134)**. Detaljne infromacije o kolegijima (na hrvatskom i engleskom jeziku) možete pronaći na **[Informacijski paket.](https://www.fhs.unizg.hr/pub)**
Na matičnoj instituciji trebaju zatražiti Obrazac za odobrenje upisa izbornih kolegija na drugom fakultetu (horizontalna mobilnost). Student će obrazac za upis izbornog kolegija s drugog visokog učilišta predati najkasnije tjedan dana od početka nastave u zimskom, odnosno ljetnom semestru akademske godine. Student je dužan sačuvati obrazac do polaganja ispita iz kolegija, jer će mu na osnovu upisane ocjene i potpisa predmetnog nastavnika, ocjena biti evidentirana u ISVU te izdan pripadajući prijepis ocjena. Broj studenata koji mogu upisati pojedini kolegij ograničen je kapacitetom sastavnice, ako se Odlukom FHS odluči da se određeni kolegij neće izvoditi zbog premalo upisanih studenata, student će biti obavješten o tome.
  

